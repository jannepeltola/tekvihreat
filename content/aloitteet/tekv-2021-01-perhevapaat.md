---
title: "Perhevapaisiin liittyvät edut työehtosopimuksissa"
date: "2022-12-01"
---

# Perhevapaisiin liittyvät edut työehtosopimuksissa

**Valtuustoaloite TEKin valtuustossa 1/2021.**

## Perhevapaauudistuksen myötä myös TESit on uudistettava

Marinin hallitus on esitellyt uuden tasa-arvoisempaan vanhemmuuteen tähtäävän perhevapaamallin. Uudistuksen toteutuessa laissa viitataan synnyttäjiin ja vanhempiin isien ja äitien sijaan. Tämän myötä myös työehtosopimukset on uudistettava, sillä niissä viitataan poistuviin äitiys- ja isyysvapaisiin.

Nykyisissä työehtosopimuksissa äidit saavat kolme kuukautta palkallista perhevapaata, isät taas viikon. Tasa-arvon näkökulmasta järjestely on ongelmallinen, sillä se ohjaa isiä pitämään lyhyemmät vanhempainvapaat ja täyden palkan maksaminen vain synnyttäjälle tekee naisen palkkaamisesta kalliimpaa.

## Vaihtoehdot

Vaihtoehto 1: Tasataan TESien palkalliset perhevapaat molempien vanhempien kesken siten, että molemmat saavat n. 1,5 kk palkallista perhevapaata. Tämä heikentäisi äitien taloudellista asemaa, mutta parantaisi isien taloudellisia edellytyksiä jäädä kotiin lapsen kanssa.

Vaihtoehto 2: Tavoitellaan TESeissä molemmille vanhemmille kolmea kuukautta palkallista perhevapaata. Tällöin molemmilla vanhemmilla olisi yhtä hyvät taloudelliset edellytykset jäädä kotiin lapsen kanssa kuin äideillä on nyt.

## Tasa-arvoa kunnianhimoisilla työehtosopimuksilla

Esitetty perhevapaamalli pyrkii tasaamaan vanhempainvapaiden jakautumista lisäämällä joustoja. Joustojen jakaminen on kuitenkin yhä ensisijaisesti vanhemmista kiinni, ja perinteinen kulttuuri istuu tiukassa kannustaen äitejä kotiin ja isiä töihin. Siksi tämän aloitteen allekirjoittajat toivovat työmarkkinajärjestöiltä kunnianhimoa neuvotella työehtosopimuksiin kolme kuukautta palkallista perhevapaata molemmille vanhemmille.

Mikäli työehtosopimukset takaisivat molemmille vanhemmille kolme kuukautta palkallista perhevapaata, ei isillä olisi enää taloudellisia esteitä jäädä myös kotiin ainakin kolmeksi kuukaudeksi. Tämän myötä isien pidemmistä perhevapaista syntyisi normi, vauhdittaen kulttuurimuutosta tasa-arvoisempaan perhevapaiden jakautumiseen.

Me allekirjoittaneet toivomme, että TEK:n hallitus ottaa tämän mahdollisuuden evästää neuvottelujärjestöjä ja edistää tasa-arvoista vanhemmuutta.

- Janne Peltola, Vihreät
- Juho Salmi, TEKin Nuoret
- Vihreän ryhmän puolesta, Minna Kilpala
- TEKin Nuorten ryhmän puolesta, Maija Niemi
- Vasemmiston ryhmän puolesta, Jani Poikela
- Opiskelijoiden ryhmän puolesta, Iita Hinkkanen
- TFiFarna ryhmän puolesta, Jimmy Nylund
- Sosialidemokraattien puolesta, Leena Westlund
